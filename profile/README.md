# AAAL FarmAsist
## Amacımız
Günümüzde köyden kente artan göç, kentleşme ve küreselleşen dünyada iş kollarının değişmesi nedeniyle tarım sektörü kötü durumdadır. Dünya nüfusunun hızla çoğalması gıda talebinin artmasına neden olmaktadır. Bu talebi karşılayabilecek tek sektör tarım olmasına rağmen tarımın ekonomilerdeki payı ve tarım arazilerinin oranı gittikçe azalmaktadır. Tarım arazilerinin yanında mera ve otlak alanlarda da gözle görülür bir kayıp söz konusudur.

Ülkemiz doğal kaynakları, iklim koşulları ve biyolojik çeşitlilik anlamında son derece değerli özelliklere sahip bir tarım ülkesidir. Fakat artan ülke ve dünya nüfusu, çarpık kentleşme, endüstri ve teknoloji alanındaki gelişmelerin yan etkileri sonucu oluşan çevre kirliliği problemleri beraberinde su ve besin kıtlığı sorunları ile bizi karşı karşıya bırakacak. Bu sebeple insanların temel ihtiyacı su ve besin gereksinimlerinin acilen en ekonomik şekilde karşılanması gerekmektedir.

Bizde bu konudan hareketle verim ve kalitesi yüksek tarım ürünleri üretebileceğimiz (yapay zeka kullanarak) bir otomasyon projesi hazırlamayı hedefledik. Sera ortamı şartları kontrol edilebilir bir alan oluşturuyor. Bu ortamda (tarım faaliyetine) kuracağımız kontrol sistemleri ile seçeceğimiz tarım ürününden topraksız tarım uygulamalarını göz önünde bulundurarak kısa sürede birim alandan en yüksek verimi alabileceğimiz, kalitesi yüksek ürün üretimi sağlamayı amaçladık. Ayrıca düşündüğümüz sera ile hem yüksek ölçekli büyük alanlarda kurulabilir hem de bireysel olarak evlerimizde küçük ölçekli üretimler yapılabilir. Bu durum hem ülke hem de aile ekonomisine faydalı bir tarım modeli olarak uygulanabilir.

Biz ekip olarak ülkemizin tarımsal üretiminde toplam verimini artırmak, üreticimizin maliyetlerini azaltmak, tarımı daha kolay yapılabilir hale getirmek ve en büyük değerimiz toprağımızın sağlığını korumak için tarım teknolojilerini nasıl kullanacağımıza odaklanıyoruz. Projemizde tarımsal faaliyetleri daha kaliteli ve yüksek verimli hale getirmek için topraksız tarım ile teknolojiyi birleştirmek, bunu da yerli üretim ve düşük maliyetle yapmak temel hedefimiz.
